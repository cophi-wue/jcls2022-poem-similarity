'Sis wohr, was der un' der so sächt,
Ja ja, ich bin e' Lump,
Ich mag nix thu' un' thu' aach nix
Un sauf un' spiel' un pump!

Als kleener Bu' war 's Werthshaus schun
Mei' liebschter Aufenthalt
Un' wann ich een' beschumle' kann,
No'! so beschuml' ich halt.

Un' Händl habe' un' Krawall
Dess geht mer Allem vor,
Drum wann mich eener heest 'n Lump,
Recht hot er, es is wohr.

Jetz' aber kummt e' annri Froch,
Die hab' ich mer oft g' stellt,
Wann's gar ke' Männer gäb' wie ich,
Wie wär's dann uff der Welt?!

Wann die Moral e' Uneform
For alle Mensche' wär',
Wo käm' denn e' Begeischlerung
For Tugendhelde' her?

Die wäre' ganz zu Grund' gericht'
Mit all' dem Eenerlei,
Un Strebe', Ringe', Nocheifrung,
Dess Alles wär' vorbei.

E' Kerchethorn zeigt a' die Kerch,
Un so 'was kann er bloss
Sich! weil die Häuser kleener sin
Mit dem nor is er gross,

Un' wo Licht is, muss Schatte' sey'
Un' 's is gewiss ke' Lug',
Der wo dem Schatte' weiht sei' Kraft
Hot dra' zu thu' genug.

Drum will ich bleibe' aach e' Lump,
Bis ich im Loch drinn liech',
Dann 's gschicht der Tugend nor zur Ehr'
Un' for die opfr' ich mich.

