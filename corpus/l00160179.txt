Nix für unguat, liebi Lene,
Aber dass D' hoffärthi' bist
Und an Stolz hast, dass D' kaam geh' ko'st
Dees hon i' nie anders gwisst.

Nix für unguat! schaugst in' Spiegl,
Moa'st, Du kunntst an Engl sei',
Dass dees is an Aberglaabn,
Gel, dees fallt Dir nie nit ei'.

Nix für unguat! ja in' Raatsch'n
Ko' Dir weitum Koani o',
Und in' G'schnippisei, verstand'n,
Bist aar Alli Du voro'.

Nix für unguat! liebi Lene,
Aber oft hon i' dra denkt,
Zu mein' Wei', schau, nix für unguat,
Na', da möcht' i' Di' nit g'schenkt.

