Hir, More! hir is goa ken Tog;
Hir achte schint de Sünn
Grar as in Mai so wanning noch,
Dat's noch nich lat, — du west dat noch,
Wu girn ick buten bün.

Grar hir bi lins oll Immenschur,
Wenn'k doa so sitt un denk,
Un't summst so dichting voer min Ur
Dat stimmt so recht to min Natur, —
Doa stell man hen de Bänk

De Kirch voerbi un Kirchhoff kann'k
Mi doa so wit ümsen,
De grote Wisch un Schapdrift lank,
De hei dep Grund noch aw un mank
De Hellbarg beir de Se'n.

Denn wad mi goa to schoen to Mod,
As wir ken Hoar mi krümmt, —
Ick denk denn goa nich an den Dot,
Ick men denn, all wad werre got,
Noch ir de Winte kümmt.

Un wenn de Sünn denn depe stiggt
Un geit to Rüst doa still,
Denn wad mi as sonn Vagel licht,
De grar sin irst Swunkferrern kriggt,
Un se vesoeken will. —

